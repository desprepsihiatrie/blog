---
title: Episodul maniacal în cadrul tulburării afective bipolare (TAB)
---
**Definiție**

Tulburarea afectivă bipolară este o afecțiune cronică recurentă caracterizată prin modificări extreme ale dispoziției, care poate varia de la depresie severă la euforie. Afectează ambele sexe în mod egal și are o prevalență globală de 3-5%. Este una din principalale cauze de dizabilitate în populația tânăra, cauzând deficite funcționale și cognitive și o creștere a mortalității, în special prin suicid. Mortalitatea prin suicid la 20 de ani de la diagnosticare este de aproximativ 6%. Incidența suicidului la pacienții cu tulburare afectivă bipolară poate fi crescută și de alte comorbidități psihiatice. Cele mai frecvente comorbidități psihiatrice sunt anxietatea generalizată, abuzul de substanțe și tulburările de conduită.

Din punct de vedere al intensității și duratei simptomatologiei, tulburarea afectivă bipolară se împarte în două tipuri. Tulburarea bipolară de tip I este caracterizată prin apariția unuia sau a mai multor episoade maniacale ce pot fi urmate fie de un episod mixt, fie de un episod depresiv major.

Tulburarea bipolară tip II este caracterizată prin apariția unuia ori a mai multe episoade depresive majore, acompaniate de cel puțin un episod hipomaniacal. Față de episoadele hipomaniacale, episoadele maniacale au o simptomatologie mai severă și o evoluție mai îndelungată, de minimum 7 zile și până la 13 săptămâni în lipsa tratamentului.

**Criterii DSM**

Manualul de Diagnostic și Clasificare a Tulburărilor Mintale oferă următoarele criterii de diagnostic ale unui episod maniacal:

“A. O perioadă distinctă de dispoziție crescută, expansivă sau iritabilă anormală şi persistentă, durând cei puțin o săptămână (sau orice durată, dacă este necesară spitalizarea)

B. în timpul perioadei de perturbare a dispoziţiei, trei (sau mai multe) dintre următoarele simptome au persistat (patru, dacă dispoziţia este numai iritabilă) şi au fost prezente într-un grad semnificativ:

Stimă de sine exagerată sau grandoare;

Scăderea necesităţii de somn (de ex., se simte refăcut după numai trei ore de somn);

Mai locvace decât în mod uzual sau se simte presat să vorbească continuu;

Fugă de idei sau experienţa subiectivă că gândurile sunt accelerate;

Distractibilitate (adică, atenţia este atrasă prea uşor de stimuli externi fără importanţă sau irelevanţi);

Creşterea activităţii orientate spre un scop (fie în societate, la serviciu sau la şcoală, ori din punct de vedere sexual) sau agitaţie psihomotorie;

Implicare excesivă în activităţi plăcute care au un înalt potenţial de consecinţe nedorite (de ex., angajarea în cumpărături excesive, indiscreţii sexuale ori investiţii în afaceri nesăbuite).

C. Simptomele nu satisfac criteriile pentru un episod mixt

D. Perturbarea de dispoziţie este suficient de severă pentru a cauza o deteriorare semnificativă în funcţionarea profesională sau în activităţile sociale uzuale ori în relaţiile cu alţii, ori să necesite spitalizare pentru a preveni vătămarea să sau a altora, ori există elemente psihotice.

E. Simptomele nu se datorează efectelor fiziologice directe ale unei substanţe (de ex., un drog de abuz, un medicament sau un alt tratament) sau ale unei condiţii medicale generale (de ex. hipertiroidismul)”

**Fiziopatologie**

Tulburarea bipolară este o boală multifactorială cu etiologie incertă. Cunoașterea potențialilor factori de risc le permite clinicienilor să identifice pacienții care sunt mai predispuși să dezvolte tulburare bipolară, ceea ce orientează investigarea ulterioară, urmărirea și prudența la prescrierea unei anumite terapii. În mod ideal, identificarea factorilor direct cauzali ai tulburării bipolare ar permite intervenția la nivel individual sau de populație pentru a preveni dezvoltarea bolii și a îmbunătăți rezultatele printr-un tratament mai timpuriu.

**Modificări imunologice**

O serie de studii au observat prezența anumitor modificări imunologice la pacienții cu TAB. În mod particular, s-a observat o corelație între nivelurile crescute alte TNF-alfa, interferonului gamma și proteinei C reactive în fazele active ale TAB (manie sau depresie severă), niveluri ce tind să se normalizeze complet sau parțial în faza eutimică. În plus, un studiu longitudinal efectuat pe pacienți aflați în faza maniacală a sesizat alterări ale celulelor T din circulația periferică. La momentul actual nu se știe dacă aceste modificări sunt cauzate în sine de TAB sau de comportamentele asociate unui episod maniacal (ex. abuzul de substanțe)

**Modificări imagistice**

În stadiile inițiale ale TAB modificările imagistice cerebrale sunt necaracteristice și inconstante. Totuși, modificări constante ale substanței albe, precum deficite de conectivitate structurală, se pot observa la pacienții aflați într-un episod de manie.

**Factori genetici**

În TAB, unii cercetători consideră că factorii genetici reprezintă 80% din cauzalitatea afecțiunii. Dacă un părinte are tulburare bipolară, există un risc de 10% ca copilul său să dezvolte boala. Riscul crește la 40% în cazul în care ambii părinți suferă de TAB.Astfel, TAB este afecțiunea psihiatrică cu cel mai mare risc de transmitere familial. Modificările genetice implicate în TAB nu sunt încă bine definite dar printre genele „canditate” se numără G72/DAOA, DISC1, NRG1, TPH2, BDNF, 5-HTT, și DAT1.

**Trauma infantilă ca factor de risc în TAB**

Este cert faptul că stresul și trauma în perioada copilăriei crește riscul de dezvoltare și severitatea simptomatologiei TAB. Deși rezultatele nu sunt clare, există 3 observații susținute de studii cu privire la implicarea anumitor factori traumatici din copilărie și debutul TAB. Astfel, traumele psihologice suferite în copilăria timpurie, abuzul de substanțe și tentativele de suicid din perioada adolescenței par a fi asociate cu un debut mai timpuriu al TAB. Unii autori consideră că există o corelația cantitativă între traumă și riscul de a dezvolta TAB timpuriu.
